---
layout: post
title: 'Varför bry sig om klimatet?'
date: 2018-05-19 13:13:10 +0200
description: 'Klimatet hit och miljön dit. Varför ska man bry sig? Enkelt: du tjänar på det!'
tags: [Info]
social-img: varfor-bry-sig.png
---

**Oavsett om man bryr sig eller inte så kommer vi tvingas leva mer hållbart förr eller senare. Frågan är bara om du vill riskera att bli en förlorare som väntar? Eller vill du faktiskt tjäna på omställningen genom att börja redan idag?**

Som man kan ana så finns det flera anledningar till att bry sig. Dels har vi det rent praktiska skälet att mänskligheten behöver ett lämpligt klimat för att kunna överleva. Att vi just nu förstör vår enda planet. Men domedagssnacket inspirerar inte direkt till förändring. En påtvingad förändring är inte alls lika kul som något man själv vill.

Som tur är så finns en bättre anledning som istället låter oss se allvaret i klimathotet som något positivt. Det är egentligen inte svårare än så här: Det som är bra för både planeten och mänskligheten i stort är även bra för oss individer. Nästan för bra för att vara sant? Låt mig förklara:

Omställningen till en mer hållbar livsstil ger oss individer möjligheten...
- att må bättre
- att bli gladare
- att inte bara spara utan även tjäna pengar
- att fundera över vad som verkligen är viktigt i livet
- att hitta ett givande socialt sammanhang

Om vi dessutom ser till samhället och världen i stort så finns fler anledningar. Sammantaget så ger klimathotet en fantastisk möjlighet att lösa många av världens problem på samma gång. T.ex. förebygga brist på mat och vatten, konflikter och krig genom att helt enkelt se till att så många som möjligt kan bo i ett stabilt klimat även framöver.

Möjligheterna med en hållbar livsstil kan vara svåra att se här och nu, men klarnar allt eftersom man väl börjat sin egen resa och gett det lite tid.

**Vill du vinna eller förlora? Vill du tjäna på omställningen genom att börja redan idag?**

---

# Hur gör man för att bry sig?

När du väl bestämt dig för att bry dig om en mer hållbar livsstil så kommer nästa fråga. Hur gör man för att bry sig?

Det är vad den här hemsidan vill förklara, genom en serie konkreta tips. Eftersom hållbarhet innefattar så många perspektiv så finns det ingen ultimat lösning. Men ju mer man utforskar, desto lättare blir det att se de lösningar som passar en själv.

Syftet med den här hemsidan är att ge *ett möjligt* recept till en mer hållbar livsstil. Men oavsett vad man tycker om receptet som helhet så innehåller det förhoppningsvis bra ingredienser som du kan ta med till ditt eget recept.

## Så hur gör man?
1. Leta inspiration. Ta reda på vad andra gör.
2. Börja med något litet och testa själv.
3. Utvärdera och se vad som passar dig.
